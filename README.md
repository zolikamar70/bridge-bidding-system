# bridge-bidding-system
a simple bridge bidding system (Standard American type)
Bevezetés

Nehezen állok neki az írásnak, hiszen nem vagyok elég művelt a licitrendszerek kérdésében. Ahhoz el kellene olvasni legalább 50 amerikai és más országban írt szakkönyvet. Én egyet sem olvastam.

Amit itt leírok, az leginkább másoktól hallott megoldásokat tartalmaz, de saját tapasztalatra is támaszkodik. Vannak benne ugyan modern elemek, de alapvetően konzervatív szemléletben készült. Azt gondolom, hogy „házi használatra” azért megteszi.
A „házi használatra” kifejezést úgy értem, hogy az alábbiakat egy otthoni bridzsparti (bridzstanfolyam?) előkészítése céljából készítettem. De ha beválik, akkor bridzsklubban és esetleg még bridzsversenyen is használhatják a kevésbé igényesek.

Aki belenézne a profibb megoldásokba is, az keresse fel a

http://www.bridgeguys.com

web lapot!

Mi a licitálás célja?

Ha ismerjük a bridzs írástáblázatát, akkor elég könnyű kitalálni, hogy mi a cél.
Nagyjából a következőkre kell törekednünk:

Derítsük ki, hogy van-e a vonalon színtalálkozás (legalább 8 lap egy színből).
Derítsük ki, hogy nagyjából mekkora figurapont (FP) erő van a vonalon.
Ha nincs gémerő, találjunk minél alacsonyabban felvételt színtalálkozás esetén színben, egyébként szanban.
Ha a pár egyik tagja úgy látja, hogy lehet teljesíthető gém, de nem biztos benne, akkor licitáljon géminvitet (GI).
Ha valaki úgy látja, hogy gémerő van a vonalon, minél előbb teremtsen gémforsz (GF) helyzetet. Ez olyan licit, ami előírja, hogy a párbeszéd nem állhat le gém alatt. A GF helyzet kényelmessé teszi a további licitálást, mert nem kell attól tartani, hogy valaki idő előtt passzol. Ezután megkereshetjük a legbiztosabban teljesíthető gémet, illetve lépéseket tehetünk a szlem felderítése érdekében (kulcslicitek, ászkérdés, stb.). A szlemek felderítésében legyünk sokkal óvatosabbak, mint a gémek bemondásánál. Rosszul fizet, ha 5-ös vagy 6-os magasságon bukunk egyet, míg a másik asztalon gémet teljesítenek.

Ez már nem cél, hanem a valóság: nem fogunk tudni békésen licitálgatni, mert az agresszív ellenfél mindig közbekotyog, hogy zavarjon minket.

Azt leszögezhetjük, hogy az eredményes bridzsezés legalább 50%-ban a licitálástól függ. Fontos persze, hogy a lejátszás során kevés hibát kövessünk el, de ha nem vagyunk elég  jók a licitben, nem leszünk nyerők.

Az egyszerűség

Egyik legfontosabb szempont, hogy a rendszer legyen egyszerű, és ne forduljon elő licit tévesztés. Ez az egyszerűség persze relatív, lehet választani a mi rendszerünknél egyszerűbbet is. A lényeg az, hogy a pár mindkét tagja értse és egyformán értelmezze az egyes licit szituációkat. Ha az ellenfél zavaró licitjeit is beleszámítjuk, nagyon sok helyzet van. Szinte lehetetlen mindegyikre külön megállapodást kötni. Ezért szükség van a páron belül egy közös szemléletre. Ezzel több, hasonló szituációt lehet egy kalap alá venni, és hasonlóan értelmezni. Az eredményes licitálás tehát nem csak memorizálás kérdése, szükség van a páron belüli közös szemlélet kialakítására is. Ezt pedig csak sok-sok gyakorlással lehet megszerezni.
 
Az egyszerűség jegyében vegyünk mindjárt egy példát a licitrendszerünkből: a kontra az ellenfél 4 kőr licitjéig legyen kivétel nélkül mindig informatív! A XX. század első felében a kontra a legtöbb esetben büntető volt. Azt fejezte ki, hogy az ellenfél által bemondott vállalás bukik, márpedig a kontrázott bukások jól fizetnek az írástáblázat szerint. Az utóbbi évtizedekben – mint sok más - a licitrendszerek is sokat fejlődtek. Például a kontra egyre több helyzetben mást jelent, nem büntető. Összefoglaló néven a más jelentésű kontrákat informatív kontrának nevezzük. Ezek közül a leggyakoribb a take-out kontra, ami azt fejezi ki, hogy kevés lapunk van a kontrázott színben, de van támogatásunk az összes többiben. Manapság még tapasztalt játékosoknál sem mindig egyértelmű, hogy a partner büntetőnek vagy informatívnak szánta-e a kontrát. Ezt a félreértési lehetőséget előzi meg az a megoldás, hogy a kontra 4 kőrig legyen mindig informatív. Sokan azt mondják, hogy ez túlzott egyszerűsítés, és elesünk sok 800, 1100 vagy még nagyobb írástól. Vigasztalásul a kétkedőknek: olyan szabály nincs, hogy a partner informatív kontráját nem szabad lepasszolni, tehát mégis írhatunk néha 1100-at.
Megjegyezzük, hogy a finnyásabbak állíthatnak kivételeket a fenti szabály alól, azaz megegyezhetnek néhány esetben, amikor a kontra mégis büntető.

A Törvény

Az összes ütés törvényét (a “Törvényt”) az amerikai Larry Cohen publikálta 1992-ben. Eszerint egy adott leosztásban nem 13 ütés van, hanem több. A két vonal által megszerezhető ütések számát az adu színek hosszúságából számíthatjuk ki. Például ha az egyik vonalon 5-4 pikk van, a másikon pedig 6-3 kőr, akkor az összes ütések száma 18 (9+9). Hogy az összes ütésből hány jut az egyik és másik vonalnak, az már a magas figurák eloszlásától függ. Ennek alapján Larry Cohen azt javasolja, hogy 8 lapos aduszínnel - a vonalon lévő FP erőtől függetlenül - licitáljunk a 2-es, 9-essel a 3-as és 10-essel a 4-es magasságig (persze, ha a lap figurálisan erős, akkor tovább is). Mint minden törvény, ez sem csalhatatlan, vannak kivételek. De meglepően sokszor a fenti módon kiszámolt ütésszám jön ki. A Törvény és a szkórhelyzet alapján kiszámolható, hogy milyen magasságig érdemes licitálnunk. A Törvényből az következik, hogy akkor is érdemes kideríteni, hogy 10 pikk van a vonalunkon, ha nagyon gyenge lapunk van. Ez pedig nem mindig könnyű feladat.

A szkórhelyzet

 Minden licit nagyban függ a szkórhelyzettől. Más stílusban kell licitálni általános mansban és általános bellben, bár e kettő között nincs nagy különbség. Viszont jelentős a különbség a bell – mans és a mans – bell helyzetek között. Itt elsősorban a destruktív elemkre, a zavaró (kizáró) licitekre és a mentésre gondolunk. De akkor is befolyásolja a döntést, ha az a kérdés, hogy licitáljunk-e 3 treffet az ellenfél 2 pikkréje (küzdelmi helyzet). Egy gémet bell –mans helyzetben csak akkor szabad lementeni, ha van remény a teljesítésre. Az ellenfél a 4 pikk teljesítéséért 420-at írhat. Ha ezt bellben lementjük 5 káróval, csak akkor nem járunk rosszul, ha 1-et bukunk (kontrázva -200). Ezért legjobb, ha bell-mans szkórhelyzetben nem foglalkozunk a mentésekkel. Teljesen más a mans – bell, ott a mentés még 3 bukással is kifizetődő.

Hányadik helyen indulunk?

A induló licit függ attól, hogy hányadik helyen vagyunk. Ezalatt azt értjük, hogy első helyen indulunk, az egyik ellenfél passza után a 2. helyen, két passz után a 3. helyen, vagy 3 passz után a 4. helyen. A menők minden szituációról külön megegyeznek. Mi az egyszerűség kedvéért nem leszünk ennyire precízek, de azért soha ne felejtsük el, hogy ez is sokat számít.

Figurapont (FP) számítás (1. mérőeszköz)

Egy lap értékének méréséhez a legelterjedtebb eszköz a figurapont számítás, ami nagyon egyszerű: Á – 4 pont, K – 3 pont, D – 2 pont, B – 1 pont. Ezt érdemes úgy korrigálni, hogy szingli Á és K esetén, szingli vagy dubló D és B esetén levonunk 1 pontot. Néhány speciális eset: AK – 7 pont, KDx – 5 pont, KD – 4 pont, Dx – 1 pont, szingli A – 3 pont, szingli K – 2 pont.

Emellett adjunk még egy FP-t a jó 5-ös színért. Jó 5-ös színek: AKxxx, ADBxx, AD10xx, AB10xx, KD10xx, KB10xx, DB10xx.

Összeadva a pontokat megkapjuk a lap FP erejét. Ezután felállíthatunk néhány szabályt:

13 pontos lapot mindig el kell indítani (indulóerő),
6 pontos lappal mindig válaszolni kell, ha a partner 1-es magasságon elindult (válaszerő),
ha a vonalon van összesen 26 FP, akkor gémig kell licitálni (gémerő),
ha a vonalon van összesen 33 FP, akkor 6-os magasságig kell licitálni (szlemmerő).

Talán érezhető, hogy a figurapontok nem mérik elég pontosan a laperőt, nem lehet csak erre alapozni. Szoros döntéseknél például figyelembe kell venni a 10-es és 9-eseket is. Látható, hogy nem egyforma minőségű a következő két szín: K1098 és K853. Emellett megállapíthatjuk, hogy a FP számítás mellett további  mérőeszközökre is szükség van, ha eredményesen szeretnénk licitálni.

A figurapontok leginkább az egyenletes lapoknál fejezik ki jól a lap erejét, ezért a szan felvételek magassága elég pontosan eldönthető a figurális erő alapján (3 szan 26 pont, 6 szan 33 pont, nem kevesebb!).

Vesztőütés számítás (2. mérőeszköz)

Egy színben maximum 3 vesztőütés lehet, ha a színhosszúság legalább 3. Ebből le kell vonni 1-et minden a színben lévő magasfigura (Á,K,D) után. 
Egy színben maximum 2 vesztőütes lehet, ha a színhosszúság 2. Ebből le kell vonni 1-et, ha a színben Á vagy K van.
Ha egy színben szinglink van, az 1 vesztőütés (kivéve a szingli Á-t, ami 0).
Ha sikénünk van, az 0 vesztő ütés.

A fenti szabály alapján minden színben meghatározzuk a vesztőütések számát, és összeadjuk őket. Így megkapjuk az egész lapra vonatkozó vesztőütés számot.
A következő lap például 6 vesztőütéses:  KDxxx, x, Axxxx, xx. (1+1+2+2).

Nézzünk néhány további példát:

ABxx, Kxx, Kxx, Dxx (8 vesztő, 13 FP, induló erő)
ADBxx, xxxx, Ax, xx (7 vesztő, 11 FP, nálunk nem induló erő, bár többek szerint igen)
ADBxx, x, Ax, xxxxx (6 vesztő, 11 pont, indulóerő)

6 vesztős lapokat el lehet indítani, ha van két ellenjáték ütés akkor is, ha nincs 13 FP.

A vesztőütés számítás is pontatlan mérőeszköz. Nem méri például a különbséget a következő színek között: D6532 és AB1032 színek között. A végső döntésnél az ilyet figyelembe kell venni.

Fedőütés számítás (3. mérőeszköz)

Ezt a mérési módszert akkor használjuk, ha van a vonalon színtalálkozás.
Válaszolóként egy fedőütésnek számoljuk az aduszínben lévő magasfigurákat
(A, K, D). Egy fedő ütésnek számoljuk a külső szinben lévő A-t és KD-t. Fél fedőütésnek számoljuk a külső színben lévő K-t és dublót. Másfél fedőütésnek számolhatjuk a külső szinben lévő AD-t és szinglit. Két fedőütésnek számoljuk, ha sikénünk van. Ha a partnernek két színét is ismerjük, akkor a második színben lévő magasfigurákat ugyanúgy fedőnek számítjuk, mint az aduszínben.

Persze a fedőütés számítás sem egzakt. Például a KD a valóságban nem fedő, ha a partnernek szinglije vagy sikénje van ebben a színben. Még az Á sem fedő, ha a partnernél 1 lap sincs (de erre legalább eldobhatunk egy rossz lapot).

Két fedőütéssel a válaszoló gyenge invitet ad, amit a partner major színtalálkozás esetén 5 vesztős lappal fogad el, minor színtalálkozásnál 4 vesztővel. Három fedőütéssel a válaszoló erős invitet ad, ezt major színnél 6, minornál 5 vesztővel lehet elfogadni. Major színtalálkozásnál a válaszoló 4 fedőütéssel gémet mond.

Kontrollok száma (4. mérőeszköz)

Á – 2 kontroll, K – 1 kontroll, D és B – 0 kontroll

Gyenge indulóerős lapokban 3-5 kontroll van, 6 kontrolltól már középerős indulóerőről beszélünk.
Ez a mérőeszköz elsősorban akkor érdekes, ha azt döntjük el, hogy elinduljunk-e a szlem felé. Ha kevés kontrollunk van, inkább álljunk meg gémnél, hiába van sok figurapont.

Egy extrém példa

Mivel indítjuk a következő lapot mansban bell ellen első vagy második helyen: K10987, 32, 5432, 32?

Kapásból mindenki rávághatja, hogy passz, hiszen 3 FP, 9 vesztőütés. A mi rendszerünkben - csak ebben a szkór helyzetben – a 2 pikk indulás definíciója: 3-7 FP, legalább 5-ös pikk. (8 ponttal tehát passzolni kell, hiszen kilóg a definícióból.)

Mi a jó ebben?

Zavarja az ellenfelet a licitálásban,
Segíti a partnert az inditó kijátszásban (legalább K-t igér),
Ha a partnernek 4 vagy több pikkje van, használhatja a Törvény ajánlásait,
Mivel nem lehet több, mint 7 pont, a partner passzolni tud nagyon erős lapokkal is.

Mi a hátránya?

Természetesen az, ha kontrázva sokszor buktatják a 2 pikk felvételünket.
Extrém esetben csak kettőt ütünk, tehát -1400. De ez is csak akkor baj, ha az ellenfélnek nincs benne szlemmje. A tapasztalat azt mutatja, hogy ez a licit többször előnyös, mint nem.

Megjegyezzük, hogy harmadik helyen a 3-7 pont előírás már nem igaz. Még gyenge indulóerővel is indíthatunk 2 pikkel, ha úgy látjuk, hogy a passzos partnernek nem lehet elég lapja a gémhez. Negyedik helyen (3 passz után) egész más a helyzet. Ott gyenge lappal passzolunk. Gyenge induló erővel is lehet passzolni, ha nincs elég pikkünk. Erre is van egy speciális mérőszám: FP + pikkek száma legyen legalább 15.

Mi a jó stratégia a licitben?

Ha kiderül, hogy nincs gémerő a vonalon, minél alacsonyabban le kell állni egy színben vagy szanban.

Agresszíven kell licitálni, ha a gém teljesítésére esély van. Nem a kétszer bukós gémek bemondására gondolunk, de 50% esélyű gém bemondása szinte kötelező.

Agresszíven kell licitálni küzdelmi helyzetben, persze a szkórhelyzet függvényében. Én azt szoktam mondani, hogy ne hagyjuk az ellenfelet 2-es magasságú felvételben játszani az általuk kiválasztott aduszínben. Itt segít, ha a Törvény ajánlásait vesszük figyelembe. Például a licitből az derül ki, hogy az ellenfélnél 8-as pikk találkozás van, és le akar állni 2 pikkben. Ha feltételezhető, hogy a mi vonalunkon összesen 9 treff van, az összes ütések száma 17. Ha pikkben az ellenfél 8 ütést tud hazavinni, 3 treffben mi 9-et. Ha ők 9-et ütnek pikkben, mi treffben 8-at. Még ebben az esetben sem rossz 3 treffet licitálni, hiszen az ellenfél aligha mer kontrázni, hiszen az már gém.

Óvatosan induljunk meg a szlem felé.  Csak akkor, ha reális esély van a teljesítésre (nem rosszabb, mint 50%). Gondoljunk át néhány esetet, hogy milyen lapot kell a partnernek tartania, hogy teljesítsünk. Sokszor rájöhetünk, hogy nem teljesülhet az elvárás a partner eddigi licitjei alapján (mást licitált volna). 

Ellenvonalon licitáljunk agresszíven, de maradjunk az ésszerűség határain belül. Ez vonatkozik a kizáró indulásokra és a közbeszólásokra is. Az ellenfél gémjének lementésénél mindig vegyük figyelembe a Törvény szabályait, de ne felejtsük el az egyik nagy magyar klasszikus, Csepeli Miklós intelmét sem: “lementett gémet nem lehet elbuktatni”. Más emlékezet szerint ezt mondta: “lementett gémet nem lehet eljátszani”.


A gémforsz helyzetről

Vannak a rendszerben olyan licitek, amelyek gémforsz (GF) helyzetet teremtenek. Ez azt jelenti, hogy a továbbiakban egyik játékos sem állhat le gém alatt. A GF helyzet kényelmes, hiszen nyugodtan licitálhatunk, nem kell attól félni, hogy a partner idő előtt passzol. Például az 1 major – 2 új szín GF helyzetet teremt, ezután kényelmesen licitálhatunk tovább, és kideríthetjük, hogy mi a legjobb  gémfelvétel vagy van-e esély szlemre.

Sok olyan licit van a rendszerben, ami GF helyzetet teremt. Ezek közül példaként soroljunk fel néhányat!

1 major – 2 új szín
4. szín licitje: pl. 1 káró – 1 pikk – 2 treff – 2 kőr
2 way checkback 2 káró: pl. 1 treff – 1 pikk – 1 szan – 2 káró
Lebel-relay: pl. 1 káró – 1 pikk – 2 káró - 2 kőr


Az ászkérdésekről

Ászkérdést csak valamelyik színben lehet licitálni. A válaszban 5 ász van (4 ász és az adu király).

Válaszok:

1 lépcső:   0 vagy 3 ász
2. lépcső:  1 vagy 4 ász
3. lépcső:  2 vagy 5 ász, adu dáma nélkül
4. lépcső:  2 vagy 5 ász + adu dáma

Kőr színtalálkozás után az ászkérdés 4 pikk. Régebben a 4 szan licit szolgált erre a célra. Azért változtatták meg, mert 4 szan után a 4. lépcső 5 pikk, ami túl magasra visz.
Pikk színtalálkozás után az ászkérdés 4 szan.

Gémforsz helyzetben a 4 minor licit mindig ORKC (Optional Roman KeyCard Blackwood). Itt az ászkérdésként elhangzott szín számít adunak.

Erre a válaszok:

1 lépcső: tetszik a szlem (elsősorban jó adu)
2. lépcső: 0 vagy 3 ász (nem tetszik)
3. lépcső: 1 vagy 4 ász (nem tetszik)
4. lépcső: 2 ász, adu dáma nélkül (nem tetszik)
5. lépcső: 2 ász + adu dáma (nem tetszik)

Ha az ORKC-ra az 1. lépcsőt válaszoltuk, akkor a következő lépcső újra kérdezi az ászok számát.
Például: 4 treff (ORKC treffben) – 4 káró (tetszik a szlem) – 4 kőr (újabb kérdés) – 4 pikk (0 vagy 3 Á).

Minor ORKC-t használhatunk olyan esetben is, ha ez a szín most hangzik el először. Arra vigyázni kell, hogy itt az ORKC színének királya is ásznak számít.. Ezért csak olyan színben mondjunk ORKC-t, aminek a királya ászértékű számunkra (jó lehet például, ha Ax vagy Axx van az ORKC szinében). ORKC-t tehát kérdezhetünk olyankor is, amikor egyáltalán nem ebben a színben akarunk szlemet játszani.

Exclusion ászkérdés

Van olyan eset, amikor sikénünk van egy színben, így ennek a színnek az ászára egyáltalán nem vagyunk kiváncsiak.
Az előző licitekből világosnak kell lenni, hogy mi az aduszín. Általában 5-ös magasságon kérdezhetünk a sikén színünk licitálásával. Hogy mikor van exclusion ászkérdés, még később lesz szó. 
A válaszban a sikén szín ászát nem számítjuk bele.

Válaszok:

1 lépcső: 0 vagy 3 ász 
2. lépcső: 1 vagy 4 ász
3. lépcső: 2 ász, nincs adu dáma
4. lépcső: 2 ász + adu dáma


A kulcslicitekről

Kulcslicitet akkor mondhatunk, ha kiderült a színtalálkozás és GF helyzet van. Arra szolgál, hogy kiderítsük, nem áll-e ki két ütés egy külső színből, és ezért nem teljesíthető a szlem. Kulcslicitet abban a külső színben mondunk, amiben van legalább második menet fogásunk  (K vagy szingli).
Ha egy színt átlépünk, abban nincs fogásunk.

Példa: 1 kőr – 2 treff – 2 kőr – 3 kőr - ?

Ezután az induló a következő liciteket mondhatja:

4 kőr: Arra figyelmezteti a válaszolót, hogy ne induljon el a szlem felé, mert nagyon gyenge indulóerőm van (8 vesztős vagy rossz 7 vesztős lap). Nem tagadja a fogást a külső színekben. A válaszoló ennek ellenére elindulhat a szlem felé, ha annyira jó lapja van. 

3 pikk: legalább 2 menet fogás pikkben
3 szan: legalább két adu magasfigura (Á,K,D).
4 treff: nincs pikk fogás, nincs 2 adu MF, van treff fogás.
4 káró: nincs pikk és treff fogás, nincs 2 adu MF, van káró fogás

Régebben a kulcsliciteket csak első menet fogásokkal (ász vagy sikén) alkalmazták. A modern időkben a második menet fogás a divat, mert hamar kideríthető, hogy kiáll-e egy színből két gyorsütés. Ennek nincs igazi hátránya, hiszen később ászkérdéssel folytathatjuk.

A Splinter licitekről (SPL)

Ha színtalálkozás van a vonalon, a küső rövid színek (szingli vagy sikén) értéke megnövekszik.
Az SPL licitek ennek közlésére szolgálnak. Általában gémreemelés esetén használjuk 4-es adutámogatással, limitált laperővel, de van olyan eset, amikor csak géminvitet fejeznek ki (miniSPL).

Példa az első esetre: 1 pikk – 4 treff (SPL)
A 4 treff licit  legalább 4-es pikk találkozást ígér, rövid treffet és 10-12 FP laperőt. Erre az induló csak jelentős többleterővel indulhat el a szlem felé (kulcslicit vagy ászkérdés).

Géminvit példa: 1 treff – 1 kőr – 3 káró (miniSPL)
A 3 káró licitet nem érdemes kárónak játszani, hiszen erre elég a 2 káró, ami minimum 18 FP-ot és min. 4-es kárót ígér (riverz). Ezért a 3 kárót más célra használjuk fel. Jelentése: indulónak 4-es kőrtámogatása, 6 vesztős indulása és rövid kárója van. Ennek alapján válaszoló könnyen el tudja dönteni, hogy esélyes-e a 4 kőr felvétel. Gondoljuk meg például, ha xxx lapja van káróból, az milyen nagy pozitívum. Káróban csak 1-et kell kiadni, a többi színben ōsszesen 30 FP van. Ha feltételezhető, hogy van a vonalunkon 20 FP,  akkor szinte biztos a gém. Hasonlóan jó, ha Axx van a partner rövid színéből. Ekkor 18 FP elég a másik három szín 30 pontjából. Más a helyzet, ha KDx vagy KBx van a Splinter színéből. Ezt rossz hírnek kell értékelnünk.

A major színek (M) fontosságáról

A major színtalálkozás felderítése licitrendszerünk egyik központi célja. Külön eszközök vannak az 5-3 és a 4-4 találkozás megtalálására. Az előbbi célt szolgálja az a szabály, hogy csak 5-ös major színnel indulunk 1-es magasságon. Az utóbbit például az, hogy 1 minor indulásra 4-es majort kell válaszolni akkor is, ha van hosszabb minor színünk.

Ha az ellenfél is licitál, külön eszközök vannak a 4-4 major felderítésére. Például ha az ellenfél 1 pikkel indul, a kontra indulóerőt és 4-es kőrt igér. Az 1 pikk – kontra után a partner gyenge lappal bemondja a leghosszabb színét. Tehát a kontrázónak felkészültnek kell lenni minden válaszra. Például ezzel a lappal kontrázunk: Ax, AKxx, D10xxx, xx. Ha a kontrára a partner 2 treffet mond, akkor 2 kárót licitálunk, ami pont ezt a lapot igéri (equal level double). Nehezebb a helyzet, ha ilyen lapunk van: Ax, AKxx, xx, D10xxx. Ha a partner 2 kárót mond a kontrára, mit tudunk csinálni? A 3 treff jobb lapot ígér, ezért csak a passz jön szóba. Ezt a veszélyt mégis gyakran vállaljuk a 4-4 kőr találkozás kiderítése kedvéért.

Miért bírnak ilyen fontossággal a major színek?

Major színben csak 10 ütés kell a gémhez, minor színben viszont 11 (ami már majdnem szlemmagasság).

A részjátékért való küzdelem során az ellenfél minor színét azonos magasságon felülmúlhatjuk egy major színnel. Ebből a szempontból az ellenfél kőrje is minor szín, ha pikket tudunk rá mondani.

Ha kiderül, hogy a vonalon 9 lap van egy majorban, szóba jöhet az ellenfél gémjének lementése. Például mansban bell ellen az ellenfél 4 kőr felvételét gyakran kell lementeni 4 pikkel, ha 9 lapunk van pikkben.

Végül egy anekdóta. A 70-es évek elején valamelyik bridzslapban olvastam egy cikket a “mágikus 4-4 majorról” (sajnos nem emlékszem a szerzőre). Ebben csodálkozva meséli, hogy egy lapból csak a gyenge 4-4 majorban teljesíthető a gém. Körülbelül erről a kiosztásról volt szó: Észak, 9876, A32, AKB32, 2
Dél: 5432, KB4, D65, A43. Észak 1 káróval indítja a licitet, mit válaszoljon Dél. A gyenge pikk és a 4-3-3-3 elosztás is az 1 szan mellett szól. De még ebben az esetben is csak az 1 pikk válasz vezethet eredményre. Ha 3-2 a pikk elosztás a másik vonalon , simán teljesíthető a 4 pikk. Akkor a szerző elcsodálkozott  ezen. Ma viszont hibának minősíthetjük, ha nem licitáljuk be ezt a 68%-os gémet.

A licitek kategóriái

Általában a liciteket a következő kategóriákba soroljuk.

Limitált (LM): a licit jelentéséhez hozzátartozik egy szűk FP határ vagy minimális vesztőütés szám. A limitált liciteket a partner lepasszolhatja.

Tipikus példa az 1 szan indulás (15-17 FP, egyenletes lap).
Másik példa: 1 treff – 1 pikk – 1 szan. Itt az induló második licitje 12-14 FP-t, egyenletes lapot jelent.

Nem limitált (NLM): az ebbe a kategóriába tartozó licitek is kifejeznek valamit (pl. színhosszúságot), de nem sokat mondanak a laperől. Ezért a nem limitált liciteket nem lehet lepasszolni, legalább 1 menetre kényszerítenek.

Vegyünk egy  példát: 1 káró – 1 kőr. Itt mindkét licit NLM. Az 1 káró legalább 4-es színt és 12-22 FP-ot igér, az 1 kőr pedig min. 4-es kőrt és min. 6 FP-t.  Az eddigiek alapján minimum 18 FP van a vonalon, de lehet 40 is, ezt még nem tisztáztuk. 1 káró – 1 kőr – 1 pikk: az induló második licitje kötelezően 1 pikk, ha van 4-es pikkje, de semmi újat nem mond a FP erőről. Arról van szó, hogy fontosabb a 4-4 pikk találkozás felderítése, mint a FP erő korai közlése. Tehát a vonalon lévő FP erő még mindig 18 és 40 között van, pedig már 3 licit elhangzott.

Passzolható (P): olyan limitált licit, amiről a partner a saját lapja alapján dönthet úgy, hogy ez lesz a jó felvétel, és passzol. Például 1 pikk – 2 pikk. Itt a válasz 3-as pikket, és két fedőütést ígér.

Géminvit(GI): Partner! Az eddigi licitsorozat alapján úgy látom, hogy esetleg teljesíthető a gém, de nem biztos. Dönts te!

Géminvit+ (GI+): Olyan géminvit, amit nem lehet lepasszolni, és a licitáló lapja erősebb is lehet. Például: 1 pikk – 2 pikk – 3 treff. Az induló három treffje rövid treffet jelent, és bizonytalanságot abban a kérdésben, hogy teljesíthető-e a 4 pikk. De lehet az indulónak olyan erős lapja is, hogy a szlem teljesíthetőségét vizsgálja. Ennek egyik lehetséges módja, hogy GI-t licitál, és ha a partner ezt elfogadja, megindul a szlem felé.

Gémforsz (GF): A gémforsz helyzetről már eddig is volt szó. Előnyös minél alacsonyabban GF helyzetet teremteni, hogy utána nyugodtan tisztázhassunk további részleteket.


A licitrendszer felépítése

Az 1-es magasságú színindulások feltétele: min. 13 FP vagy max. 6 vesztő. Emellett az indulás igér két ellenvonali ütést is arra az esetre, ha az ellenfél nyeri a licitet.

Az 1 kőr és 1 pikk indulás 5-ös színt igér. Erre az 1 szan válasz egy menetre kényszeritő, azaz előfordulhat, hogy az induló kénytelen 2 minort mondani hármas színnel. Praktikus ugyanis az 1pikk - 1szan-2szan választ erősebb lap bemutatására használni (17-19 FP, egyenletes).

Az 1 minor indulás előfordulhat 3-as színnel, sőt egyetlen esetben dubló treffel is.

Néhány példa:

AKxx, KDx, Bxx, xxx: induló erő (13 FP), nincs 5-ös major szín. Indulás 1 treff.

Axx, Ax, Kxxx, Kxxx: 14 FP, az indulás 1 káró, mivel 4-4 minor színnel 1 káróval indulunk, utána szükség esetén bemutathatjuk a 4-es treffet is. A treff bemutatása nem kötelező. Például 1 káró – 1 kőr után mondjunk inkább 1 szant. Ezzel egyenletes lapot és 12-14 FP-t ígérünk egyszerre.

Axxx, AKxx, Dxx, xx: 13 FP, az indulás 1 treff. Az egyetlen elosztás, amikor dubló treffel kell indulnunk. Ez az ára annak, hogy az 1 káró indulás legalább 4-es színt igérhessen.

Axx, x, Axxx, ABxxx: 13 FP, az indulás 1 káró. Ha 1 treffet mondunk, nincs jó második licit az 1 kőr válaszra. Az 1 szan egyenletes lapot ígér,  a 2 treff 6-os treffet, a 2 káró riverz erőt (legalább 18 FP). Ezért induljunk inkább 1 káróval, és a második menetben 2 treffet mondhatunk. Ez ugyan némi bizonytalanságot szül, a partner nem tudja, hogy 5-4, 4-5 vagy 5-5 lapunk van-e a minor színekben (dehát a bridzsben a minor színek másodlagos állampolgárok).

Az 1 szan indulás 15-17 FP (figura pont) és egyenletes lap.
Az egyenletes lapok: 4-3-3-3, 4-4-3-2, 5-3-3-2, 6-3-2-2 (szingli tehát nem lehet).
Elindulhatunk 1 szan helyett a 6-os minor színnel is, de akkor nem közöljük azonnal a 15-17 pontos laperőt, amit jó minél előbb megtenni. Az 1 szan indulás tartalmazhat 5-ös majort vagy 6-os minort.

A 2 treff indulás a gémforsz (vagy majdnem gémforsz) lapok jelzésére szolgál.
Major színben 9, minor színben 10 játszóütést (biztosan lejátszható) ígér, egyenletes lapnál minimum 23 FP-t.

A 2 kárót, 2 kőrt és 2 pikket gyenge kettes indulásnak játsszuk. Ötös vagy 6-os szin (minimum K vezetésű), és szórhelyzettől függő, indulóerő alatti lap. Ezek a licitek részben az ellenfél megzavarására, részben a jó indító kijátszás elősegítésére szolgálnak. Mentésre vagy küzdelmi licitre a partner csak legalább 4-es támogatással gondoljon.

A 2 szan indulás 20-22 FP, egyenletes lap, lehet benne 5-ös major, 6-os minor.

A 3-as indulások (6)7-es hosszúságú színt és gyenge lapot igérnek (PRE), mansban bell ellen nagyon gyenge lap is lehet.

A 3 szan indulás (Gambling 3 szan) 7-es hosszúságú, AKD vezetésű minor színt igér, külső színekben maximum dáma van.

4-es indulások (7)8-as színt igérnek gyenge laperővel (ne induljunk 4 pikkel, ha indulóerőnk van!).

 
Indulás egyenletes (BAL) lapokkal

Foglaljuk össze, hogy miként kezeljük a legalább indulóerős egyenletes lapokat.

12-14 FP: 1 minor indulás, majd 1 szan válasz
15-17 FP: 1 szan indulás
18-19 FP: 1 minor indulás, majd 2 szan válasz
20-22 FP:  2 szan indulás
23-25 FP: 2 treff indulás majd 2 szan.
26+ FP: 2 treff – 2 káró – 2 kőr (Kokish relay) – 2 pikk (kötelező) – 2 szan

A licitrendszer leírása

A következő oldalakon a licitrendszer táblázatos leírása következik, ami elég unalmas olvasmány. Ezt kellene memorizálni, mielőtt a rendszert komolyan használni akarjuk. Persze a memorizálás előtt is nekikezdhetünk a gyakorlásnak, ha előttünk van a leírás.

A leírást - Kuttner Gyuri javaslatára – a leendő profik rendszerének aktuális változatából (ifirendszer) kiindulva készítettem. Sok helyen egyszerűsítettem, egyes helyeken módosításokat is végrehajtottam. A cél az volt, hogy a „lusta”  játékosok kevés erőfeszítéssel megtanulható, de használható rendszert kapjanak a kezükbe. Senki ne sértődjön meg a „lusta” játékos minősítésen, magamat is ebbe a körbe sorolom. Nagyon örülnék, ha lenne olyan partnerem, aki elovasná ezt az anyagot, és hajlandó lenne játszani velem. Esetleg megbeszélhetnénk, hogy hol akar eltérni az itt leírtaktól, vagy közösen kiegészíthetnénk új elemekkel is. Őszintén szólva az eddigi tapasztalatok alapján nem igazán reménykedhetek ilyen jó eredményben.

Búcsúzóul ismételjük meg, amiről a Bevezető elején már volt szó. A jó partnership-hez nem csak jól definiált licitrendszerre van szükség. Mivel az ellenfelek állandóan közbeszólnak, és zavarnak bennünket a licitálásban, nagyon sok licithelyzet van. Ezért szükség van egy közös szemléletre, hogy a partnerek a különböző licitszituációkat hasonlóan értelmezzék. Ez kell ahhoz, hogy ritkán legyen licitfélreértés, és a partnerek megértsék egymást.

A jelzésrendszer

A licitrendszer leírása után még egy témát érintünk, a jelzésrendszert. A bridzsnek van még egy ága, ahol a partnerek közötti szoros együttműködésre van szükség, ez az ellenjáték. Az ellenjáték „licitrendszere” a jelzésrendszer, ami jóval egyszerűbb, de nagy szükség van rá. Az ellenjáték viszont egyáltalán nem egyszerű, és a jelzésrendszer mellett is szükség van megértésre és közös szemléletre. 
